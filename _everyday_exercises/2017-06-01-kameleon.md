---
layout: splash
title: Kameleon
header:
   overlay_color: "#FFFFFF"
   overlay_image: Kameleon_1.jpg
   title_color: "light"
   lead_color: "light"
excerpt: (2017-06-01)"Statyczny zwierz" / "Mistrz kamuflażu" 
---

## Wstęp

Czy kameleon może mieć coś wspólnego z ćwiczeniami na kręgosłup? Ten dziwaczny gad potrafi dopasować się do otoczenia zmieniając kolor skóry, dzięki czemu chroni się przed drapieżnikami. Do tego posiada niezwykłe oczy, które poruszają się niezależnie od siebie, więc każde może patrzeć w inną stronę przeczesując otoczenie. A kiedy już wypatrzy swoją ofiarę, w ułamku sekundy strzela w nią językiem dwa razy dłuższym od siebie samego. Dzięki takiej budowie oczu i bardzo dobremu wzrokowi kameleon może bez obracania głowy widzieć wszystko wokół siebie.
A jak to się ma do naszych ćwiczeń? Niekiedy, aby wykonać poprawnie dane ćwiczenie trzeba nauczyć się wyizolowanego ruchu tylko jednej konkretnej części ciała, tak jak kameleon potrafi poruszać jedynie oczami.


## Popracuj miednicą - mobilizacja na siedząco

* **Pozycja:** usiądź prosto (w pozycji neutralnej) na przedniej krawędzi krzesła, w lekkim rozkroku, ustaw stopy równolegle na podłożu,  ręce połóż na biodrach obejmując miednicę (a dokładnie chwyć za kolce biodrowe przednie górne), ułóż głowę prosto i patrz przed siebie.

> **Ćwiczenie:** wykonuj powolne ruchy do przodu i do tyłu miednicą. Nie przytrzymuj pozycji końcowej. Cały czas swobodnie oddychając, ***staraj się utrzymać górny kręgosłup nieruchomo, a poruszać tylko miednicą i odcinkiem lędźwiowym***. Najpierw spróbuj usiąść na kości krzyżowej (miednica odchyla się do tyłu) i kręgosłup wygina się jakby w literę C, następnie próbuj uciec z tej pozycji, ustawiając kość krzyżową do pionu (miednica pochyla się do przodu. Na koniec zatrzymaj się na kilka sekund w położeniu pośrednim, w pozycji neutralnej.

* **Działanie:** poprawa ruchomości w obrębie stawów miednicy i kręgosłupa lędźwiowego.


## Rusz oczami

* **Pozycja:** jak w poprzednim ćwiczeniu, postaraj się rozluźnić, ręce oprzyj swobodnie na udach, (można też na stojąco w pozycji neutralnej).

> **Ćwiczenie:** nie poruszając głową, popatrz jak najdalej potrafisz w górę, w dół, na lewo, na prawo i po skosach. Przytrzymaj wzrok w danym kierunku przez 3 sekundy. Po każdym ruchu odpocznij spoglądając na wprost. ***Staraj się poruszać oczami, a nie głową!*** Po wykonaniu ćwiczenia zamknij oczy, zrób kilka głębokich, równych oddechów  i rozluźnij się masując nasadę nosa pomiędzy oczami.

* **Działanie:** zmniejszenie napięcie mięśni w obrębie szyi oraz mięśni oczu, a do tego poszerzenie pola widzenia.    

* **Uwaga:** ćwiczenia to nie jest wskazane dla osób chorych na jaskrę i ze skłonnością do odklejania się siatkówki.

