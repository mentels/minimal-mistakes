---
layout: splash
title: Żyrafa
header:
   overlay_color: "#FFFFFF"
   overlay_image: zyrafa_2.jpg
   title_color:
   lead_color: 
excerpt: "(2017-06-04)<nobr> Najwyższe zwierzę świata"
---

## Wstęp

Czy wiecie, że żyrafa jest najwyższym spośród wszystkich zwierząt lądowych na świecie? Jej wysokość u rekordzistek może dochodzić do 6 metrów. Co ciekawe, szyja żyrafy, która u dorosłych osobników może osiągać nawet 2 metry, zbudowana jest zaledwie z 7 kręgów szyjnych, tak samo jak u innych ssaków, są one po prostu znacznie większe. Przy tych długościowych rekordach zabawny może wydać się fakt, że szyja żyrafy choć niezwykle długa, okazuje się zbyt krótka, aby dosięgnąć ziemi. W rezultacie kiedy żyrafa chce napić się wody, to jest zmuszona do nieporadnego rozstawiania szeroko swoich przednich nóg lub do klęknięcia, co tworzy dość zabawny obrazek. 
Warto pomyśleć o żyrafie wykonując ćwiczenia, w których kluczowy jest element wydłużania.


## Szyja żyrafy, czyli wyciągnij głowę do sufitu

* **Pozycja:** usiądź prosto (w pozycji neutralnej) na przedniej krawędzi krzesła, w lekkim rozkroku, ustaw stopy równolegle na podłożu, ułóż głowę prosto i patrz przed siebie, ręce możesz oprzeć na udach. Ćwiczenie można tez wykonać na stojąco w pozycji neutralnej.

* **Ćwiczenie:** wyciągaj głowę w górę tak, jakbyś chciał mieć szyję jak żyrafa i móc dotknąć głową sufitu. Swobodnie oddychając unieś klatkę piersiową do góry, nie wyginając przy tym kręgosłupa piersiowego w tył, ani nie unosząc barków w górę. **Staraj się utrzymać tę pozycję również podczas wydechu!** W tej pozycji wykonaj kilka oddechów, nie opuszczając klatki piersiowej podczas wydechu.
* **Modyfikacja:** wyciągnij ręce przed siebie i oprzyj je na biurku. Podczas ćwiczenia wyciągając głowę w górę jednocześnie naciskaj rękami na biurko.

* **Działanie:** zmniejszenie napięcia w obrębie mięśni przykręgosłupowych. 

## Odepchnij ściany

* **Pozycja:** jak w poprzednim ćwiczeniu, lub na stojąco w pozycji neutralnej. Odchyl dłonie o 90 stopni na zewnątrz (zgięcie grzbietowe).

* **Ćwiczenie:** podczas wdechu unoś ręce do boku w taki sposób, jakbyś chciał odepchnąć dwie zbliżające się ściany. Na koniec ruchu przyjmij kształt litery “T”. Utrzymaj tę pozycję 10 sekund. **Z wydechem opuść ręce rozluźniając wszystkie mięśnie.**

* **Działanie:** rozluźnienie mięśni odcinka piersiowego kręgosłupa oraz kończyn górnych.

