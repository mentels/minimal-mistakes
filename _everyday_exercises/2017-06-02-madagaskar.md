---
layout: splash
title: Madagaskar
header:
   overlay_color: "#FFFFFF"
   overlay_image: lemur_8.jpg
   title_color: "light"
   lead_color: "light"
excerpt: "(2017-06-02)<nobr> Wyspa lemurów"
---

## Wstęp

“Ląd na końcu świata", tak nazywają tę afrykańską wyspę lokalni mieszkańcy, natomiast od czasu popularnej animacji nazwa “Madagaskar” nikomu nie jest już obca. Podobnie jak i lemur, który urósł do rangi symbolu Madagaskaru. Na wyspie żyje około 100 gatunków tych małpiatek, a większość z nich nie występuje nigdzie indziej na naszej planecie. Ich głównym miejscem bytowania są korony drzew, ale wyjątek stanowi lemur katta, z charakterystycznymi biało-czarnymi pręgami na ogonie, który spędza dużo czasu poruszając się po ziemi. To właśnie lemur katta wcielił się w postać słynnego Króla Juliana, którego zawołanie “Wyginam śmiało ciało” doskonale wpisuje się w wykonywanie poniższych ćwiczeń.


## Wyginaj śmiało ciało

* **Pozycja:** usiądź prosto (w pozycji neutralnej) na przedniej krawędzi krzesła, w lekkim rozkroku, ustaw stopy równolegle na podłożu, ustaw głowę prosto i patrz przed siebie, prawą rękę unieś w górę i wygnij ją w “łuk” nad głową, a lewą obejmij żebra z boku.

* **Ćwiczenie:** przechyl tułów w lewo, powoli pogłębiając zakres ruchu. **Staraj się nie skręcać i nie pochylać ciała do przodu** (wyobraź sobie, że masz za plecami ścianę i przechylając się do boku Twoje plecy cały czas do niej przylegają). Rozciągaj boczne mięśnie pleców i brzucha. Utrzymaj końcowy zakres ruchu przez 5 sekund. Miednica jest lekko pochylona do przodu. Powtórz ćwiczenie na drugą stronę.

* **Działanie:** rozciąganie bocznej grupy mięśniowej pleców i brzucha.


## Ucho "patrzy" na sufit

* **Pozycja:** jak w pierwszym ćwiczeniu, chwyć lewą ręką za krawędź krzesła, prawą ręką obejmij głowę z przeciwległej strony tak aby palce były skierowane w stronę lewego ucha.

* **Ćwiczenie:** wraz z wydechem powoli odchyl głowę (skłon boczny) najbardziej jak tylko możesz w kierunku prawego barku aż do uczucia lekkiego naciągania. **Z wyczuciem, nie na siłę!** Wytrzymaj w końcowej pozycji 5-10 sekund i powoli wróć do pozycji wyjściowej. Powtórz to samo ćwiczenie na drugą stronę.

* **Działanie:** rozciąganie bocznej strony szyi.

